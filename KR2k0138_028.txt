# -*- mode: mandoku-view; -*-
#+TITLE: 宣和奉使高麗圖經
#+DATE: 2015-08-24 22:47:07.076580
#+PROPERTY: ID KR2k0138
#+PROPERTY: BASEEDITION WYG    
#+PROPERTY: JUAN 卷二十八
<pb:KR2k0138_WYG_028-1a>¶
欽定四庫全書¶
　宣和奉使髙麗圖經卷二十八¶
　　　　　　　　　　　　　宋　徐兢　撰¶
　　供張一¶
臣聞周官掌次掌王次之法以待張事諸侯朝覲㑹同¶
則張大次小次師田則張幕設案夫王者之待諸侯疑¶
若其禮可簡然當朝覲㑹同師田之時尚且供張次舎¶
如此勤至又況海外小侯尊奉王人則鋪張辦設豈可¶
<pb:KR2k0138_WYG_028-1b>¶
茍哉髙麗自王氏以來世為本朝藩屏而主上所以鎮¶
撫之者恩徳厚甚故每使節適彼而供張之具極華煥¶
也蓼蕭澤及四海之詩曰鞗革冲冲和鸞雝雝葢即其¶
儀物之中禮可以見其享上之心今謹叙麗人所以祗¶
待使華者作供張圖¶
　　　纈幕¶
纈幕非古也先儒謂繫繒染為文者謂之纈麗俗今治¶
纈尤工其質本文羅花色即黄白相間爛然可觀其花¶
<pb:KR2k0138_WYG_028-2a>¶
上為火珠四垂寳網下有蓮臺花座如釋氏所謂浮屠¶
狀然尤非貴人所用惟江亭客館於屬官位設之¶
　　　繡幕¶
繡幕之飾五采間錯而成不為横縫逐幅自上垂下亦¶
有鸂䳵翔鸞花團等様而紅黄為勝其質本文紅羅惟¶
順天館詔殿正㕔使副位㑹慶乾徳殿公㑹則設之¶
　　　繡圖¶
繡圖紅身緑襈五采間錯山花戲獸(闕二/字)過於繡幕亦¶
<pb:KR2k0138_WYG_028-2b>¶
有花竹翎毛果實之類(闕二/字)生意國俗張帟幕毎十餘¶
幅則挂一(闕二/字)之不以當堂奥之中也¶
　　　坐榻¶
坐榻之制四棱無飾其上鋪大席青襈而設於館中過¶
道間葢官屬從吏憩息之具也¶
　　　燕臺¶
燕臺之狀如中國之有几案也四角殺其鋭白藤穿花¶
面分四膈而以丹漆為飾益以塗金裝釘復増紅羅繡¶
<pb:KR2k0138_WYG_028-3a>¶
幃四面垂帶相比如羽惟王楷以俣未終制易紅為紫¶
耳坐牀之制與中國同而髙大多三分之一¶
　　　光明臺¶
光明臺擎燈燭之具也下有三足中立一幹形狀如竹¶
逐節相承上有一盤中置一甌甌中有(闕/)可以然燭若¶
然燈則易以銅缸貯油立炬鎮以小白石而絡紅蒿之¶
髙四尺五寸盤面濶一尺五寸罩髙六寸濶五寸¶
　　　丹漆俎¶
<pb:KR2k0138_WYG_028-3b>¶
丹漆俎葢王官平(闕三字/)也坐於榻上而以器皿登俎¶
對食故飲食以俎數多寡分尊卑使副入館日饋三食¶
食以五俎其器皿悉皆黄金塗之凡俎縱廣三尺横二¶
尺髙二尺五寸¶
　　　墨漆俎¶
食俎之制大小一等特紅黒之異都轄提轄及上節館¶
中日饋三食食以三俎中節二俎下節則以連牀每五¶
人並一席而食¶
<pb:KR2k0138_WYG_028-4a>¶
　　　臥榻¶
臥榻之前更施矮榻三面立欄楯各施錦綺茵褥復加¶
大席莞簟之安便適乃過内地然此特國王貴臣之禮¶
兼以待使華也若民庶則多為土榻穴地為火炕臥之¶
葢其國冬月極寒復少纊絮之屬爾¶
　　　文席¶
文席精粗不等精巧者施於牀榻粗者用以藉地織草¶
性柔摺屈不損黒白二色間錯成文青紫為襈初無定¶
<pb:KR2k0138_WYG_028-4b>¶
制¶
　　　門帷¶
門帷之制青絹三幅上有提襻而横木貫之狀如酒旗¶
葢宫室之中婦人用以映蔽之具也¶
　¶
　¶
　¶
　宣和奉使高麗圖經卷二十八¶
