# -*- mode: mandoku-view; -*-
#+TITLE: 宣和奉使高麗圖經
#+DATE: 2015-08-24 22:47:06.809760
#+PROPERTY: ID KR2k0138
#+PROPERTY: BASEEDITION WYG    
#+PROPERTY: JUAN 卷十一
<pb:KR2k0138_WYG_011-1a>¶
欽定四庫全書¶
　宣和奉使髙麗圖經卷十一¶
　　　　　　　　　　　　　宋　徐兢　撰¶
　　仗衞一¶
臣聞髙麗王城仗衞比他郡最盛葢驍勇萃於此當中¶
朝使至盡出之以示榮覩焉其制民十六以上充軍役¶
其六軍上衞常留官府餘軍皆給田受業有警則執兵¶
赴敵任事則執役服勞事已則復歸田畝偶合前古鄉¶
<pb:KR2k0138_WYG_011-1b>¶
民之制初髙麗在魏晉户不過三萬至唐髙宗下平壌¶
收其兵乃三千(闕三十三字/)¶
　　　　　　　　　　　　　　　　　　領隊伍¶
有正步刋有等列為六軍曰龍虎神虎興威金吾千牛¶
控鶴分為兩衞曰左衞右衞别以三等曰超軍猛軍海¶
軍無黥墨之制無營屯之居惟給使於公以衣服為别¶
而已鎧甲上下連屬制如逢掖形狀詭異金花髙帽幾¶
及三尺錦衣青袍緩帶垂袴葢其國人質侏儒特加髙¶
<pb:KR2k0138_WYG_011-2a>¶
帽錦采以壯其容耳今繪圖各以名色列之于後¶
　　　龍虎左右親衞旗頭¶
龍虎左右親衞旗頭服毬文錦袍塗金束帶展脚幞頭¶
畧類中朝服度持小旗斾以令六軍葢軍衞之隊長也¶
惟王府之内衞者二人使者至則置一人於兵仗内乗¶
馬前導葢所以侍使人而供給皆輟侍王之人禮至於¶
此可謂至矣¶
　　　龍虎左右親衞軍將¶
<pb:KR2k0138_WYG_011-2b>¶
龍虎左右親衞軍將亦服毬文錦袍塗金束帶帽頭兩¶
脚折而上右勢微屈飾以金花王出入則十餘人執羽¶
扇金鉞以從¶
　　　神虎左右親衞軍¶
神虎左右親衞軍服毬文錦袍塗金束帶金花大帽仍¶
加紫帶繫於頷下如紘纓之屬形製極髙望之巍然昔¶
齊永寜中髙麗使至服窮袴冠拒風中書郎王融戲之¶
曰服之不衷身之災也頭上定是何物荅曰此則古弁¶
<pb:KR2k0138_WYG_011-3a>¶
之遺像也今觀髙帽之制其拒風之俗今猶然也¶
　　　興威左右親衞軍¶
興威左右親衞軍服紅文羅袍以五采團花㸃襭為飾¶
金花大帽黒犀束帶王之左右二十餘人出則執螭文¶
繡花大扇曲葢扈從前後常服自龍虎神威以下皆以¶
紫帽無金飾諸衞中惟此一等人質差偉焉¶
　　　上六軍左右衞將軍¶
上六軍左右衞將軍被介胄烏革間鐵為之文錦絡縫¶
<pb:KR2k0138_WYG_011-3b>¶
使相連屬自腰以下垂十餘帶飭以五采繡花左佩弓¶
劒拱手鞠躬立於殿門之上惟受詔拜表日㑹慶殿中¶
門六人兩偏門各四人屹然山立如土木偶恭肅之容¶
亦可尚也¶
　　　上六軍衞中撿郎將¶
上六軍衞中撿郎將葢有功於宫禁者以次遷補王所¶
親信賴以保捍内外常服皆紫衣幞頭惟大禮齋祭受¶
詔拜表則介胄而出兜鍪不加於首而負於背褁紫文¶
<pb:KR2k0138_WYG_011-4a>¶
羅巾飾以珠貝左佩弓劔手執彈弓王行則在前有喧¶
嘯則控弦不發而為之警人皆肅然飛鳥過則以丸擊¶
之夜則秉炬而行巡視不惰嘗疑軌彈之義問云取御¶
史彈劾之義¶
　　　龍虎中猛軍¶
龍虎中猛軍服青布窄衣白紵窮袴復加鎧甲惟無覆¶
膊首不施胄背負而行各執小矛上繫白旗大不盈尺¶
繪雲為飾迎詔入城受詔拜表則在衆仗之後夾道而¶
<pb:KR2k0138_WYG_011-4b>¶
進府㑹遊觀惟不施甲胄兵仗中獨此軍最衆約三萬¶
人¶
　　　金吾仗衞軍¶
金吾仗衞軍服紫寛袖(闕/)圏者幞頭以采上束各隨其¶
方之色方為一隊隊為一色間繡團花為飭執持幡葢¶
儀物立於閶闔門外¶
　　　控鶴¶
控鶴軍服紫文羅袍五綵間繡大團花為飾上折脚幞¶
<pb:KR2k0138_WYG_011-5a>¶
頭凡數十人以奉詔輿王與人使私覿往來則奉箱篚¶
　¶
　¶
　¶
　¶
　¶
　¶
　¶
<pb:KR2k0138_WYG_011-5b>¶
　¶
　¶
　¶
　¶
　¶
　¶
　¶
　宣和奉使髙麗圖經卷十一¶
